---
title: Moby Dick (of een walvis van een boek)
date: 2025-02-16 21:50
draft: false
tags:
  - zaadje
  - boek
---

![[moby_dick_tail.webp|De staart van een walvis]]

Op het moment lees ik _Moby Dick_ van Herman Melville. Hij staat al een tijd op m’n lijstje. Het is een van die boeken met een reputatie - een van de grote Amerikaanse romans, misschien wel van de wereld. Het boek zou dik, moeilijk en zwaar zijn; een serieus boek waar je niet makkelijk doorheen komt.

Dik en moeilijk is het. Op mijn e-reader bijna 1200 pagina’s en het heeft tientallen hoofdstukken - hoewel die individueel niet erg lang zijn. Het taalgebruik is breedsprakig en, vooral, heel negentiende-eeuws. Het is gevuld met allerhande literaire en niet-literaire verwijzingen en heel veel details over de walvisvaart. Dat is allemaal geen probleem, vind ik. [Ik houd van moeilijke boeken](https://kallisti.paulbrederveld.nl/Ik-houd-van-moeilijke-boeken).

Maar _Moby Dick_ is niet zwaar of overmatig serieus. Integendeel, ik vind het een vrij grappig boek. Vooral de eerste hoofdstukken, waar Ishmael aankomt in Nantucket en “als een getrouwd stel” eindigt met harpoenier Queequeg zijn eerder komisch dan serieus. Het moment dat Ahab om de hoek komt kijken en ze uitvaren op de Pequod wordt het serieuzer, maar toch: er blijft humor in zitten. Ishmael is, mijns inziens, een onbetrouwbare verteller; iemand die vooral bezig is met iets over zich zelf te verhullen en zichzelf groter probeert te maken, iemand die zichzelf als intelligent en erudiet probeert te presenteren. Hoofdstuk 32, _Cetology_, waarin hij zijn taxonomie van de walvisachtigen is gedetailleerd, wijdlopig en zó serieus, dat je het niet meer serieus kan nemen. Het helpt niet dat de taxonomie zelf absurd is en geen steek houdt.

Volgens mij hoort dat eigenlijk bij de echt interessante moeilijke boeken. Ik blijf er dan ook bij dat ik _Ulysses_ tot twee maal toe niet heb kunnen uitlezen, puur omdat het een saai boek is.

---

### Grafiekweergave
