---
title: Alles is content, maar niets heeft inhoud
date: 2025-02-16 21:39
draft: false
tags:
---
![[img/computer.webp]]

Vroeger was het beter. Eigenlijk mag ik dat niet zeggen van mezelf. Nostalgie is een giftige impuls. Iets dat je gedachten vervuilt, waardoor je bitter wordt en wegzinkt in een moeras van chagrijn. Toch voel ik me zo over het internet, of beter gezegd, het web, zoals het ooit was.

## Hoogtijdagen

Wij kregen ergens in de jaren 90 voor het eerst internet. Zoals iedereen toen: via de modem, over de telefoonlijn, waardoor je niet kon bellen. Na een paar jaar werd het kabel. Niet langer beperkt door belkosten, snelheden en onbereikbaarheid, ging ik meer en meer op het web. Ik vermoed meer dan een groot deel van mijn klasgenoten. Toen ik op kamers ging, leverde de SSHN[^1] internet. Het hoorde gewoon bij de kamer en was, in theorie, onbeperkt.

Het waren hoogtijdagen. Was het web zo eenvoudig en toegankelijk als het nu is? Nee, veel meer houtje touwtje en versnipperd. Google bestond, er waren websites om websites te ontdekken, maar geen algoritmes die je van alles voorschotelen. Je moest het zelf zoeken en vinden. Ik hing het meest rond op [b3ta.com](https://b3ta.com/)

Ik deed zelf ook pogingen om websites te bouwen en leerde mezelf HTML en CSS, zelfs wat php. Vreemd eigenlijk, voor een rechtenstudent. Niet dat ik echt heel goed was in het bouwen van websites. Ik deed het voor mezelf, niet om er werk van te maken. Het was voor mij zelfexpressie, geen mogelijke carrière.[^2]

## Waar ging het mis?

Dat internet was beter. Ik vind me zelf oud en ervaren genoeg om dat te mogen zeggen, ruim 20 jaar nadat ik voor het eerst op het web ging. Waar is het fout gegaan? Wat is er veranderd?

Bij het uitzoeken hoe ik deze digitale tuin op kon zette, ging ik een _rabbit hole_ in. Blijkbaar ben ik niet de enige die zo denkt. Mensen vragen zich af [waar alle websites zijn gebleven.](https://www.fromjason.xyz/p/notebook/where-have-all-the-websites-gone/)

Ik geef ze geen ongelijk. Van een scala aan websites gingen we naar een klein aantal social media sites, en uiteindelijk naar apps op onze telefoons.

Het is makkelijk om social media als schuldige aan te wijzen en Facebook, Twitter _et al._ zijn zeker niet onschuldig. Maar het gaat dieper dan dat. In den beginne waren die sites nog wel ok, toen de tijdlijnen chronologisch waren en je niet allemaal Nazi’s door je strot geduwd kregen.[^3]

Tijdens mijn momenten in de _rabbit hole_ las ik een blog, dat [blogs de schuld geeft.](https://stackingthebricks.com/how-blogs-broke-the-web/)

Met de opkomst van het concept ‘blog’ in de vroege jaren 2000, veranderde er iets. Blogs vervingen de handgemaakte websites. Opeens konden websites eenvoudig geüpdatet worden. Een bericht toevoegen werd een kwestie van een formulier invullen. Enfin, je kent het misschien wel. Met deze eenvoud verdween het ambachtelijke gezwoeg nodig om iets toe te voegen aan een website - maar websites werden ook steeds uniformer. En er kwam iets bij: een chronologische ordening, een tijdlijn van berichten.

In het verleden heb ik ook wel eens geprobeerd een blog te beginnen. Ik snap daardoor de tirannie van de chronologische orde: het veroorzaakt een druk om regelmatig iets nieuws te plaatsen, iets dat af is en waar je over nagedacht hebt.[^4]Toch ben ik het niet helemaal eens met de stelling dat blogs het web kapot hebben gemaakt. Het is een stap in een richting geweest, zeker, maar het vereenvoudigen van het hebben van een aanwezigheid op het web, het makkelijker maken voor mensen die geen tijd, zin of interesse hebben om in Kladblok een hele pagina uit te typen, dat was een stap die nodig was om van het internet écht iets voor iedereen te maken.

In die zin heb ik ook niet echt iets tegen social media. Tenminste, tegen de social media zoals het ooit was. Facebook in 2004 was iets heel anders dan dat het nu is. Twitter in 2009 ook. Meer mensen op het internet was niet per se een slechte ontwikkeling.

## Alles is content, niets heeft inhoud

Waar ging het dan wel mis? Hoewel ik het dus niet eens ben met de stelling dat blogs het web hebben gebroken, zit er in het blogartikel wél een groter punt waarin ik me kan vinden. Blogs waren niet alleen een grote sprong in de toegankelijkheid van het web, maar ook een stap richting de situatie waarin we nu zitten: alles is _content_. Elk stukje dat je schrijft, elke foto op Instagram, elke tweet of video is content. En er wordt verwacht dat je dat blijft maken, vooral als je _content creator_ bent. En vreemd genoeg doet de inhoud van _content_ er eigenlijk niet toe.

Het web is voor de meeste mensen geslonken tot een paar grote platforms, die we vooral bezoeken via speciale apps op onze telefoons. Als er op die platforms niets gebeurt en niets te zien is, tja, dan is het snel afgelopen. Ze hebben immers gebruikers nodig - vooral om data op te slokken, niet omdat ze ons iets willen brengen. Maar wat er gebeurt maakt niet heel veel uit. Zolang er maar _iets_ gebeurt. En ze het maar niet zelf hoeven te maken, want dat kost meer dan het oplevert.

Dus dan krijg je wat we _content_ noemen. Wat het verder is en hoe het verschilt van inhoud, vind ik moeilijk te omschrijven. En het heeft waarschijnlijk ook gewoon te maken met kapitalisme.

[^1]: De studentenhuisvesting in Nijmegen

[^2]: Programmeren en scripten is ook irritant. Het leek mij te veel op wiskunde, terwijl ik meer een talenpersoon was. Nog steeds, eigenlijk.

[^3]: Die waren er wel, maar in hun eigen hoekjes op het web. Hoekjes waarvan je wist dat je daar niet heen moest gaan, alsof het de foute kroegen waren bij het uitgaan.

[^4]: Niet dat ik net heb nagedacht over wat ik nu schrijf, maar het hoeft niet af te zijn.
