---
title: Ik houd van moeilijke boeken
date: 2025-02-21 22:34
draft: false
tags:
  - zaadje
  - boek
---
![[subjectivesensa00gowe_0032.jpg|Een pagina tekst met vreemde krabbels]]

Net als iedereen tegenwoordig lees ik te weinig. Natuurlijk wil ik altijd meer lezen, maar ik heb werk en een dreumes. Tegen de tijd dat ik daar klaar mee ben, heb ik de wilskracht niet meer om iets anders te doen dan op m'n telefoon te zitten, of achter m'n computer en misschien nog een podcast te luisteren op de achter grond. De makkelijke dopamine is té eenvoudig. Maar als ik lees, lees ik het liefst een moeilijker boek. Misschien maak ik het mezelf daar niet makkelijker mee. 

Op het moment lees ik, zoals gezegd, [[Moby Dick (of een walvis van een boek)|Moby Dick]]. De afgelopen jaren heb ik het oeuvre van [Thomas Pynchon](https://en.m.wikipedia.org/wiki/Thomas_Pynchon) gelezen. En zelfs Ulysses geprobeerd. Ik doe er soms lang over. Omdat ik in flarden lees, maar ook omdat het nou eenmaal moeilijke boeken zijn. Ik doe niet alsof het makkelijke boeken zijn. 

Ze zijn leuk om te lezen juist omdat het moeilijke boeken zijn, omdat ik ervoor moet werken, omdat ik er maanden over doe en stukken lees en herlees. Het leukste aan een moeilijk boek is dat je ervoor moet werken. 
## Leest als een trein
Ik vind dat de ergste uitspraak over een boek: *"Leest als een trein."* Wanneer ik een goed en interessant boek lees, wil ik er niet snel doorheen en snel klaar zijn.[^1]Ik wil m'n tijd ervoor kunnen nemen en erin graven. De onderste lagen naar boven halen en elk hoekje onderzoeken. Struikelen over zinnen die je normaal niet leest, woorden die je niet kent.

Een moeilijk boek is een geen treinrit, maar een zwerftocht of een queeste. Je bent op avontuur zonder reisplanner of gps en weet niet wanneer je weer thuis bent.[^2]

[^1]: Niet dat makkelijkere boeken niet leuk kunnen zijn. Dat kan zeker wel, maar tegenover een boek dat *"leest als een trein"* sta ik sceptisch. 

[^2]: Overigens: er zijn ook makkelijke moeilijke boeken, of moeilijke makkelijke boeken. Het werk van Kurt Vonnegut Leest bijvoorbeeld makkelijk, met compacte zinnen en direct taalgebruik, maar in structuur en achterliggende ideeën is het weer wat niet zo makkelijk. Het is ook allemaal niet zo makkelijk. 


